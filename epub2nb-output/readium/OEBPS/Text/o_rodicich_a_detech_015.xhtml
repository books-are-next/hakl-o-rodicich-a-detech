<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>o_rodicich_a_detech-11</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="o_rodicich_a_detech-11" xml:lang="cs-CZ">
		<div class="Z-kladn--textový-r-meček">
			<p id="_idParaDest-10" class="MLP_uroven2_kapitola ParaOverride-1">O&#160;rodičích a&#160;dětech (4)</p>
			<p class="MLP_text_bez1radku ParaOverride-1">Otec nakláněl půllitr a&#160;pozoroval světelné šípy, drúzy, ovály a&#160;hyper­boly běhající po ubruse.</p>
			<p class="MLP_text ParaOverride-1">„Představ si,“ povídám, když jsem si sedl, „že jak teď byla ta válka v&#160;Bosně, tak prej byly všechny lesy kolem Lublaně plný medvědů, prej jich tam bylo tolik, že z&#160;toho sami byli nervózní, kolik jich tam je pohromadě, a&#160;lidi, ty se tam vůbec báli chodit…“</p>
			<p class="MLP_text ParaOverride-1">„A&#160;kde se tam vzali, chudáci? Tam se přece neválčilo?“</p>
			<p class="MLP_text ParaOverride-1">„To byli totiž medvědi z&#160;Bosny a&#160;z&#160;Chorvatska, který vodtamtuď vyhnala střelba a&#160;dunění kanonády; prostě se sebrali a&#160;přestěhovali se jedinym směrem, vodkuď ta střelba nezněla, nahoru do Slovinska.“</p>
			<p class="MLP_text ParaOverride-1">„A&#160;vodkuď to víš?“</p>
			<p class="MLP_text ParaOverride-1">„Vod jednoho Slovince z&#160;Lublaně.“</p>
			<p class="MLP_text ParaOverride-1">„A&#160;kdes přišel k&#160;ňákýmu Slovinci?“</p>
			<p class="MLP_text ParaOverride-1">„Chodil s&#160;jednou mojí kamarádkou.“</p>
			<p class="MLP_text ParaOverride-1">„A&#160;co dělá?“</p>
			<p class="MLP_text ParaOverride-1">„V&#160;Lublani v&#160;divadle maluje kulisy, jinak nevim, snad ňákej grafik… Jenom tak mezi řečí, kdo namaloval ty plameňáky na sklo v&#160;kuchyni v&#160;klánovickym baráku? Ty?“</p>
			<p class="MLP_text ParaOverride-1">„Já, kdo jinej… Ty jsem tam namaloval kuli tobě, to byl tvý babičky nápad, abys vydržel sedět v&#160;kuchyni a&#160;líp jed, to ti mohly bejt tři. Já tam chtěl původně namalovat žraloka tygřího, jak žere potápěče, žejo, ale to se tenkrát vzácně všichni shodli, že to nechtěj, protože by ses prej <span class="MLP_znak_kurziva_11b">bál</span>; tak jsem začal malovat vorvaně, jak zápasí s&#160;krakaticí, a&#160;to zas tvrdili, že by se to nelíbilo <span class="MLP_znak_kurziva_11b">jim</span>, tak jsem se s&#160;nima nehádal a&#160;udělal jsem ty hloupý plameňáky… Jak sis na to, prosimtě, zrovna teď vzpomněl?“</p>
			<p class="MLP_text ParaOverride-1">„Ani nevim.“</p>
			<p class="MLP_text ParaOverride-1">„Já znal v&#160;Lublani jednu ženskou, a&#160;to byla panečku důkladná ženská, sice hubená, ale ta měla figuru, že mi stačilo se na ní jenom podivat a&#160;hned mi vyletěl tlak na sto vosumdesát, vona měla sice takový vyloženě malý prsa, ale sotva jsem jí na ně šáh, tak jsem cejtil, jak v&#160;tu ránu ztvrdly, já vim, takhle by otec se synem neměl mluvit, ale komu už na světě to mám říct, žejo… A&#160;vona měla dóle na zádech takový pihy, který vypadaly uplně přesně, jako když hodíš kostkou a&#160;padne ti pětka. Její bratr byl bejvalej oficír, ten mě učil šavlí sekat živej plot a&#160;já jsem přitom málem přesek jejich starou tetu, která šla po pěšině s&#160;nákupem. Já se tak hrozně lek, že do mě museli nalejt kořalku, abych se vzpamatoval, a&#160;teta? Ta se tomu smála eště dva dny…“</p>
			<p class="MLP_text ParaOverride-1">„Já měl zhruba před patnácti lety jednu známou, se kterou jsem chodil, vlastně spíš popocházel…“</p>
			<p class="MLP_text ParaOverride-1">„Já rozumim. No a&#160;co?“</p>
			<p class="MLP_text ParaOverride-1">„No a&#160;nic, vona byla muj typ, taková ne moc velká, neměla přehnaně dlouhý nohy, v&#160;podstatě spíš hubená, ale hubená tak, jako bejvaj krejčovský panny…“</p>
			<p class="MLP_text ParaOverride-1">„Krejčovský panny hubený moc nebejvaj.“</p>
			<p class="MLP_text ParaOverride-1">„No právě! A&#160;tahle holka měla navíc černý vobočí, černý voči a&#160;k&#160;tomu blond vlasy a&#160;ve tváři výraz, jako když jí celej život fouká do tváře vlažnej vítr, vona měla už tenkrát dvě děti, zkrátka tak… A&#160;nedávno, tak před půl druhym rokem, přijdu do jednoho klubu, kam jsem byl pozvanej vod ňákejch známejch, a&#160;co vidim? U&#160;baru stojí tahleta Pavlína a&#160;kouká na mě, ve mně uplně hrklo, protože se za těch patnáct let ani trochu nezměnila, stejný vlasy, figuru, drátěný brejličky na nose, stejnej výraz, furt jako na horský dráze! Tak jdu k&#160;ní a&#160;povidám: ‚Ahoj!‘ A&#160;vona se usmála, vodklepla cigaretu a&#160;povidá: ‚Jo, jo, já si na tebe pamatuju, počkej, ty seš ten, Honza Beneš!‘ A&#160;já jí začal vykládat řeči a&#160;přitom jsem na ní moh voči nechat, a&#160;jak tak melu pátý přes devátý, tak se jí taky ptám: ‚A&#160;kde teď, Pavlíno, bydlíš?‘ a&#160;Pavlína si pošoupla brejle a&#160;řekla: ‚Ale já sem přece Ája, aha, to je švanda, ty sis mě splet s&#160;mámou!‘ a&#160;ukázala takhle za sebe a&#160;tam v&#160;koutě pila víno taková blonďatá vrásčitá babička, celá schoulená do sebe, a&#160;ta babička vzhlídla, pošoupla si brejličky a&#160;povídá: ‚Servus, ty eště žiješ?‘ Tak jsem přešel k&#160;ní a&#160;něco jsme si povídali a&#160;já přitom pokukoval po tý její holce, kterou jsem pamatoval jako pětiletou, Pavlína pokyvovala, pila kyselou frankovku, a&#160;pak najednou křikla na ty svý dcery, byly tam vobě a&#160;vobě vypadaly jako její patnáct roků stará fotka: ‚Tak holky, už musíme, šup šup, ať to stihnem, platíme a&#160;deme!‘“</p>
			<p class="MLP_text ParaOverride-1">„Nojo, na ženskejch je nejhorší a&#160;zároveň možná i&#160;nejlepší, že voni žárlej uplně na všechno, voni si berou osobně i&#160;zatmění slunce nebo když prší. Ale to nic, chtěl jsem se zeptat… Víš ty, proč tu vlastně žiješ?“</p>
			<p class="MLP_text ParaOverride-1">„Protožes mě vyrobil.“</p>
			<p class="MLP_text ParaOverride-1">„Ále no jistě, to mi promiň, to se holt stane… Ale proč ty žiješ celej život pořád v&#160;tý <span class="MLP_znak_kurziva_11b">Praze</span>?“</p>
			<p class="MLP_text ParaOverride-1">„Protože se bojim změnit svuj život k&#160;horšímu; Praha je jediný místo, kde umim žít.“</p>
			<p class="MLP_text ParaOverride-1">„A&#160;jak to víš, kdyžs to jinde nezkusil?“</p>
			<p class="MLP_text ParaOverride-1">„Mně bohatě stačí, když někde pobejvám tejden, čtrnáct dní, a&#160;už vidim, že bych tam z&#160;tý nicoty zmagořil, z&#160;tý jednoznačnosti, z&#160;tý <span class="MLP_znak_kurziva_11b">vážnosti</span>, se kterou se tam žije. Jak seš jednou <span class="MLP_znak_kurziva_11b">švec</span>, tak ti nezbejvá než držet lajnu a&#160;bejt nadosmrti <span class="MLP_znak_kurziva_11b">švec</span>, protože tě tak všichni berou, i&#160;kdyby ses na hlavu stavěl.“</p>
			<p class="MLP_text ParaOverride-1">„A&#160;co ti na tom vadí?“</p>
			<p class="MLP_text ParaOverride-1">„Dyť je to nuda! Navlíknout se do jedný role a&#160;hrát jí až do uplný­ho rozpadu!“</p>
			<p class="MLP_text ParaOverride-1">„Kdežto tady?“</p>
			<p class="MLP_text ParaOverride-1">„Tady se život vodvíjí, jako kdyby to byla komedie vod Friče nebo ňákej dojemně přitroublej italskej pornofilm… Jako atentát na Heydri­cha v&#160;podání dětskýho loutkovýho divadla…“</p>
			<p class="MLP_text ParaOverride-1">„A&#160;to se ti líbí?“</p>
			<p class="MLP_text ParaOverride-1">„To se mi líbí moc.“</p>
			<p class="MLP_text ParaOverride-1">„A&#160;co se ti na tom, prosimtebe, líbí?“</p>
			<p class="MLP_text ParaOverride-1">„Právě ty divadelní rozměry, ten malej prostor. To, jak tady má mukl společensky blízko k&#160;ministrovi a&#160;navopak. To šmidrování. To lojzování a&#160;vaškování… Všechny ty historky, jak někdo chodil na pivo a&#160;na karty s&#160;prezidentem…“</p>
			<p class="MLP_text ParaOverride-1">„Prostě bordel.“</p>
			<p class="MLP_text ParaOverride-1">„Ale veselej.“</p>
			<p class="MLP_text ParaOverride-1">„To já bych jel jinam hned! Mně kdysi vyšla v&#160;Brazílii ňáká vodborná kniha a&#160;měl jsem tam kuli tomu jet; a&#160;poněvadž tenkrát eště žil v&#160;Sao Paulu muj strejda Pavel, tak jsem tak ňák věděl, že jestli mě pustěj, že se už nevrátim. Jenže vy jste byli s&#160;Ivanou moc malý na to, abych vás vopustil, tak jsem se na to radši vykašlal a&#160;nejel jsem nikam. To byl muj ideál, dožít někde v&#160;cizině, kde mě nikdo nezná a&#160;nepotřebuje. Zmizet u&#160;moře nebo v&#160;pralese… Ztratit se v&#160;mokrým zeleným pralese a&#160;nikdy se už nevrátit, nikdy a&#160;k&#160;nikomu, nojo.“</p>
			<p class="MLP_text ParaOverride-1">„Pavel byl ten, co strávil celou válku na ambasádě v&#160;Budapešti, ne?“</p>
			<p class="MLP_text ParaOverride-1">„V&#160;Budapešti na portugalský ambasádě, co že se zrovna dneska vyptáváš na lidi, který tě v&#160;životě nezajímali?“</p>
			<p class="MLP_text ParaOverride-1">„Stárnu.“</p>
			<p class="MLP_text ParaOverride-1">„Stárneš, ale nejseš starej, to je vobrovskej rozdíl… Strejda Pavel, von původně neuměl portugalsky ani slovo, žejo, von uměl jenom česky a&#160;maďarsky, ale za těch pět let, co vůbec nemoh vylízt na ulici, si na tu portugalštinu tak zvyk, že se po válce vodstěhoval rovnou do Lisabonu a&#160;z&#160;Lisabonu pak jel dělat bankovního úředníka do Sao Paula, kde si vzal za ženu vo pětadvacet let mladší černošku. Jo, Brazílie… Tys vlastně byl v&#160;Lisabonu, nebyl?“</p>
			<p class="MLP_text ParaOverride-1">„Byl. Jed jsem tam mečouna.“</p>
			<p class="MLP_text ParaOverride-1">„A&#160;jak víš, že to byl mečoun?“</p>
			<p class="MLP_text ParaOverride-1">„Psali to na lístku. Já vim, tam můžou psát, co chtěj.“</p>
			<p class="MLP_text ParaOverride-1">„No!“</p>
			<p class="MLP_text ParaOverride-1">„Ale co jsem chtěl povědět; já mám jednu kamarádku, a&#160;ta byla letos v&#160;Peru…“</p>
			<p class="MLP_text ParaOverride-1">„Řikals před chvílí, že Hance nezahejbáš.“</p>
			<p class="MLP_text ParaOverride-1">„Tohle je jenom kamarádka.“</p>
			<p class="MLP_text ParaOverride-1">„A&#160;co hledala v&#160;Peru, chudák?“</p>
			<p class="MLP_text ParaOverride-1">„Chtěla se podivat, jak to tam vypadá, bydlela v&#160;ňáký vesnici u&#160;jednoho českýho malíře. A&#160;když se vrátila, tak vyprávěla, že tam v&#160;tý zapadlý vesničce v&#160;Peru na kraji džungle žije malej kluk, kterej se menuje Hitler.“</p>
			<p class="MLP_text ParaOverride-1">„Příjmením?“</p>
			<p class="MLP_text ParaOverride-1">„Právě že křestním, voni se totiž jeho rodiče doslechli, že existoval někdo slavnej toho ména, ale kdo přesně, to nevěděli, a&#160;tak mu dali křestní méno Hitler. ‚Hitlercito!‘ volaj na něj prej v&#160;tý vesnici, ‚Hitlercito, skoč nám pro cigára!‘ a&#160;von skočí a&#160;přinese, poněvadž je to strašně hodnej a&#160;úslužnej a&#160;hezkej kluk a&#160;všichni ho tam maj rádi.“</p>
			<p class="MLP_text ParaOverride-1">„Já bych vod minuty vodjel třebas i&#160;do Peru, ať se tam klidně každej druhej menuje Hitler,“ povzdechl si otec, „jenomže dneska už sotva lezu, co by tam se mnou dělali… Tenkrát, když jsem moh, tak jste nebyli dospělí, a&#160;teď už jsem starej…“</p>
			<p class="MLP_text ParaOverride-1">„Ale tak si hergot furt nestěžuj,“ povídám.</p>
			<p class="MLP_text ParaOverride-1">„Já si nestěžuju, dyť řikám, že nevim, jak se to dělá.“</p>
			<p class="MLP_text ParaOverride-1">„Stěžuješ si, co tě znám; dyť to ber, jak to je!“</p>
			<p class="MLP_text ParaOverride-1">„Nojo, ty eště nevíš, jaký to je, když známí kolem tebe stárnou a&#160;blbnou a&#160;donekonečna se vopakujou a&#160;umíraj, ženský po tobě bez přestání něco chtěj, ale neřeknou přesně co, a&#160;když jim to dáš, tak tě vopustěj. A&#160;děti se ti smějou, poněvadž maj dojem, že voni budou žít jinak a&#160;líp.“</p>
			<p class="MLP_text ParaOverride-1">„Trochu vo tom něco vim, já mám pár kamarádů, kterejm eště neni čtyřicet, a&#160;už mluvěj pořád dokola to samý, a&#160;já se na ně usmívám a&#160;předstírám, jak je to všecko fajn, protože jediná další možnost je zvyknout si bejt sám. Vostatně si poslední dobou všímám, že jsou lidi ňáký roztěkaný, když něco vykládám, a&#160;když se zeptám, co se děje, tak povidaj: ‚Nic, dobrý, akorát žes to řikal už předevčírem…‘“</p>
			<p class="MLP_text ParaOverride-1">„Ále jen nepovidej, tebe to na světě baví! Ty to tady máš rád! Muj otec měl taky až do smrti rád život, poněvadž byl despotickej cholerik, a&#160;jak ho všecko furt rozčilovalo, tak nikdy neměl čas na takový ideály jako <span class="MLP_znak_kurziva_11b">nebejt</span> a&#160;podobně… A&#160;ty seš celej po něm, však von se v&#160;tobě taky viděl! Von ti kdysi nechal přivézt velikánskou bednu se stavebnicí až z&#160;Itálie…“</p>
			<p class="MLP_text ParaOverride-1">„Já vim, merkur.“</p>
			<p class="MLP_text ParaOverride-1">„Jo, merkur. Von otec vyznával takovou tu kejčovitou starosvětskou zásadu, že jenom to nejlepší je dost dobrý. Ale když jsem po něm chtěl ve svym mládí já ňákou hračku, tak to mě hnal, já měl jenom takovýho plechovýho námořníka, co furt salutoval, jenomže ten mě sral, já chtěl pořádnou pušku, a&#160;otec, že ne, tak jsem si vyrobil dřevěnou, a&#160;vždycky když jsem s&#160;ní na někoho dospělýho namířil, tak jsem se při tom hlasitě usral. Potom to na mě někdo našim dones a&#160;dostal jsem u&#160;voběda takovej pohlavek, až jsem vzal čelem vo stůl, jenomže přede mnou zrovna stála mísa s&#160;polívkou, a&#160;ta polívka se vyklopila do klína jistý tetě Olje, co u&#160;nás byla na návštěvě, já mám pocit, že za ní otec tajně pálil, a&#160;tak jsem dostal eště jednou a&#160;pořádně… Nojo, teď si to uvědomuju, já neměl žádný hračky, a&#160;to měl otec na hračky <span class="MLP_znak_kurziva_11b">továrnu</span><span xml:lang="en-US">!</span> To byl holt jeho názor na výchovu…“</p>
			<p class="MLP_text ParaOverride-1">„Já měl hraček dost.“</p>
			<p class="MLP_text ParaOverride-1">„<span class="MLP_znak_kurziva_11b">Ty už zase jo.</span>“</p>
			<p class="MLP_text ParaOverride-1">„Já měl takovou dakotu na plovácích, potom tu rachejtli, co když se fest napumpovala, tak frčela slušně vysoko…“</p>
			<p class="MLP_text ParaOverride-1">„To já vim moc dobře, s&#160;tous rozbil vokno a&#160;já ho musel zasklívat.“</p>
			<p class="MLP_text ParaOverride-1">„Tak to promiň. A&#160;pak jsem měl asi takhle velkou bakelitovou ponorku na pneumatickej pohon…“</p>
			<p class="MLP_text ParaOverride-1">„Já si na ní vzpomínám…“</p>
			<p class="MLP_text ParaOverride-1">„Tu jsem měl hodně rád, ale utopil jsem jí v&#160;tom žabincovym jezírku u&#160;trati…“</p>
			<p class="MLP_text ParaOverride-1">„Tos mě nutil, abych ti pro ní vlez, a&#160;rozříz jsem si kuli tomu nohu, tak tam zustala…“</p>
			<p class="MLP_text ParaOverride-1">„Pásák na baterky, taky ňákej traktor, plechovej parní válec, jisk­řící tank vobyčejnej i&#160;v&#160;optimistickym provedení pro Mars, potápěče neboli <span class="MLP_znak_kurziva_11b">nurka</span>, ten měl zevnitř na sklo přilby nalepenej placatej barvotiskovej ksicht k&#160;nerozeznání vod Ference Futuristy… Pak tu umělohmotnou stavebnici, která sestávala z&#160;takovejch barevnejch dílků s&#160;dirkama a&#160;čudlíkama, z&#160;takovejch žlutejch a&#160;červenejch a&#160;černejch a&#160;voranžovejch a&#160;zelenejch banánků, ty byly uplně k&#160;sežrání, však jsem se taky jednou neudržel a&#160;pár těch banánků spolknul. A&#160;tejden jsem potom klacíkem kontroloval, jestli už vylezly.“</p>
			<p class="MLP_text ParaOverride-1">„A&#160;vylezly?“</p>
			<p class="MLP_text ParaOverride-1">„Nevylezly nikdy, možná tam pořád eště někde jsou.“</p>
			<p class="MLP_text ParaOverride-1">„Já se pamatuju, že před válkou dělal otec největší kšefty ani tak ne s&#160;hračkama, ale že vyráběl předevšim takový ty figuríny do obchodů s&#160;textilem… Jednou mu přišla velká objednávka pro obchodní dům v&#160;Sarajevu a&#160;chtěli jenom samý pánský figury, tak otec vodeslal vagón pánskejch figurín, jenomže za ňákej čas se mu ten vagón vrátil zpátky. Tak se sebral a&#160;jel se do Sarajeva zeptat osobně, co se jim na těch jeho figurínách nezdálo. A&#160;šéf toho obchodního domu ho přijal a&#160;křičel: ‚To, co jste mi poslal, to vůbec nejsou mužský figury, to si ze mě snad děláte legraci, za to já vám platit nebudu!‘ ‚A&#160;co jim schází?‘ ptal se otec. ‚Vy se eště ptáte, co jim schází?‘ křičel ten ředitel, ‚dyť vůbec nemaj to hlavní, co dělá chlapa chlapem!‘ ‚A&#160;co by to jako mělo bejt?‘ ptal se otec už dost zaraženě. A&#160;ten ředitel se málem skácel: ,Jak se tak můžete ptát! Copak to nevidíte!? <span class="MLP_znak_kurziva_11b">Nema brko!!!</span>‘&#160;– jako že nemaj knír… Tak otec jel zpátky a&#160;všem těm figurínám nechal přidělat pořádnej knír, znova je naložil do vagónu, a&#160;Sarajevo bylo teprve spokojený.“</p>
			<p class="MLP_text ParaOverride-1">„Von měl furt ňáký plány,“ řekl jsem, „von mi eště dva nebo tři roky před smrtí líčil, že vymyslel ňákej patentní včelín a&#160;že se chystá rekonstruovat garáž a&#160;vyrábět v&#160;ní ty patentní včelíny jako malo­sérii na vobjednávku…“</p>
			<p class="MLP_text ParaOverride-1">„Kdy že to bylo?“</p>
			<p class="MLP_text ParaOverride-1">„Řikám, pár let předtim, než umřel, já byl tenkrát v&#160;Klánovicích na prázdninách.“</p>
			<p class="MLP_text ParaOverride-1">„Nojo, pravda, tys tam pak eště jezdil na prázdniny.“</p>
			<p class="MLP_text ParaOverride-1">„No jistě… Když sem vlítli Rusové, tak jsem tam strávil komplet celý dva měsíce, to byly tenkrát zvláštní prázdniny, v&#160;jednom kuse někdo zvonil, pořád tam seděli ve fotelu ňáký bledý lidi, smrkali do kapesníku, pili kafe a&#160;řikali: ‚To je situace, vy ste byl ve světě, pane Beneš, co si vo tom všem myslíte?‘ a&#160;děda mával rukou, nalejval jim koňak a&#160;řikal: ,Spolkli nás, pane Skružný, ájo! Co vám mám povidat, pane Březina, ájo!‘ Doteď mám před vočima, jak mě jednou po ránu bafnul za ruku, řek: ‚Poď!‘ a&#160;šli jsme k&#160;tý silnici, co vede přes viadukt vod Újezda, po který už asi pátej den jezdily vod rána do večera tanky.“</p>
			<p class="MLP_text ParaOverride-1">„Aha… A&#160;co jste tam dělali?“</p>
			<p class="MLP_text ParaOverride-1">„Stáli jsme na chodníku, děda mě držel za ruku a&#160;v&#160;pravidelnejch intervalech vopakoval: ‚<span class="MLP_znak_kurziva_11b">Vidiš? To si pamatuj! Vidiš? To si pamatuj!</span>‘“</p>
			<p class="MLP_text ParaOverride-1">„No vidiš, a&#160;pamatuješ si to…“</p>
			<p class="MLP_text ParaOverride-1">„To si pamatuju, jako by to bylo předevčírem, protože to bylo poprvý, co jsem viděl vopravdový tanky, já byl přímo nadšenej, motory řvaly, kouř se válel nad lesem, tanky rachotily jeden za druhym a&#160;furt jim nebyl konec! A&#160;my tam stáli až do vodpoledne, děda jim hrozil pěstí a&#160;já jim tajně, aby to neviděl, mával… Vzpomínám si na jednoho malinkýho kníratýho oficíra s&#160;tou jejich placatou čepicí takhle do tejla, kterej se po nás furt vohlížel z&#160;transportéru a&#160;nemoh to pochopit: dědek hrozí a&#160;málčik mává…“</p>
			<p class="MLP_text ParaOverride-1">„To ti ale bylo deset, tos už moh vnímat, vo co tu běží.“</p>
			<p class="MLP_text ParaOverride-1">„No to jsem právě vnímal! Jak všichni lavírovali, jak se zajišťovali na dvě strany, jak měli plnou hubu lidskejch tváří, a&#160;přitom byli podělaný až za ušima, naši taky, matka s&#160;Pepčou, furt kramařili s&#160;ňákejma <span class="MLP_znak_kurziva_11b">letákama</span>, a&#160;přitom dávali pozor, aby si toho sousedi proboha nevšimli, mně z&#160;toho bylo nanic. Já byl rád, že děda hrozí, to bylo aspoň něco, jenže mně se ty tanky zároveň vohromně líbily, a&#160;tak mi z&#160;toho samo vyšlo, že jsem jim radši mával… Děda nakonec sebral z&#160;chodníku voblázek a&#160;tak ňák demonstračně, aby všichni viděli, hodil šutrák na jeden ten tank.“</p>
			<p class="MLP_text ParaOverride-1">„To byl celej von, von měl v&#160;každý situaci smysl pro reklamu, nebo jak bych to řek… Což mu teda pomáhalo přežít. Když ho pustili z&#160;kriminálu, tak šel v&#160;pětapadesáti dělat pomocnýho dělníka do ČKD, tam se vypracoval na kvalifikovanýho dělníka, pak na vedoucího dílny a&#160;nakonec ho chtěli udělat technickým vedoucím, ale von šel radši do důchodu… A&#160;trefil se?“</p>
			<p class="MLP_text ParaOverride-1">„Kam?“</p>
			<p class="MLP_text ParaOverride-1">„Do toho tanku.“</p>
			<p class="MLP_text ParaOverride-1">„Trefil.“</p>
			<p class="MLP_text ParaOverride-1">„Nojo,“ zamyslel se otec. „Já jsem si se svým otcem moc nerozuměl. Mě vodmalička srala ta jeho zásada, že peníze zmůžou uplně všecko… Já kdysi jako dítě vyhrál ňákej závod v&#160;plavání a&#160;přines jsem domu medaili. A&#160;von místo aby mě pochválil, povidá: ,Ivane, doufám ale, že si nemyslíš, že plaveš líp než tvoje matka!‘ a&#160;já se jenom zasmál, a&#160;von už řval: ,Nemůžeš plavat líp než tvoje matka, protože tu učil plavání <span class="MLP_znak_kurziva_11b">profesionální plavčík</span>,‘ čímž myslel <span class="MLP_znak_kurziva_11b">za jeho peníze</span>, žejo; to byl totiž plavčík, kterej matku držel v&#160;bazénu na takový tý udici a&#160;volal na ní: ‚Á&#160;dva tři, á&#160;dva tři…‘ Ale otec byl pevně přesvědčenej, že jedině takhle se někdo může naučit plavat. Že <span class="MLP_znak_kurziva_11b">zadarmo</span> se nikdo pořádně plavat nenaučí. Von byl holt pravej kapitalista. A&#160;já měl díky tomu ideál, že až se konečně vosamostatnim, že pro mě peníze nebudou nikdy důležitý. Že když někdy ňáký budu mít, tak je bez řečí utratim a&#160;hotovo,“ řekl otec a&#160;zacukalo mu oko. Vypadal, jako by mu v&#160;tu chvíli něco došlo.</p>
			<p class="MLP_text ParaOverride-1">Chtě nechtě se mi vybavila ta jeho přízemní garsoniéra na Spořilově. Ta shnilá kuchyň, ta plesnivá koupelna, ten rozklížený sektorový nábytek, ty zástupy zaprášených flašek mezi chuchvalci prachu pod dřezem.</p>
			<p class="MLP_text ParaOverride-1">Mlčel jsem.</p>
			<p class="MLP_text ParaOverride-1">Otec mlčel.</p>
			<p class="MLP_text ParaOverride-1">Rarach mlčel a&#160;ohryzával si pařáty.</p>
			<p class="MLP_text ParaOverride-1">„Což se mi teda nakonec nejspíš asi podařilo…,“ řekl otec po dobrých pěti minutách.</p>
			<p class="MLP_text ParaOverride-1">„Eště pivo?“ zjevil se nad námi zmáchaný hospodský.</p>
			<p class="MLP_text ParaOverride-1">„Jo,“ řekl otec.</p>
			<p class="MLP_text ParaOverride-1">„Už ne, zaplatíme,“ řekl jsem já.</p>
			<p class="MLP_text ParaOverride-1">„Tak jak?“ zeptal se hospodský.</p>
			<p class="MLP_text ParaOverride-1">„Tak dvakrát jalovcovou a&#160;zaplatíme,“ řekl jsem.</p>
			<p class="MLP_text ParaOverride-1">„Dvakrát jalovec,“ zazpíval si pro sebe hospodský.</p>
			<p class="MLP_text ParaOverride-1">„Tady…! Jednu přísnou!“ dožadoval se vyschlým hlasem mládenec v&#160;koutě.</p>
			<p class="MLP_text ParaOverride-1">„Máš pravdu, jalovcová je lepší,“ řekl otec. „A&#160;co, ty už zase někam spěcháš?“</p>
			<p class="MLP_text ParaOverride-1">„Ani ne, spíš jsem malinko utahanej.“</p>
			<p class="MLP_text ParaOverride-1">„A&#160;z&#160;čeho, prosimtě?“</p>
			<p class="MLP_text ParaOverride-1">„Já se vod rána do večera nezastavim!“</p>
			<p class="MLP_text ParaOverride-1">„A&#160;co děláš?“</p>
			<p class="MLP_text ParaOverride-1">„Snažim se vyhovět požadavkům kladenejm na dospělýho jedince.“</p>
			<p class="MLP_text ParaOverride-1">„Jenže tvuj největší problém je vodjakživa ten, že ty prostě nechceš bejt dospělej,“ řekl jednasedmdesátiletý dvaačtyřicetiletému.</p>
			<p class="MLP_text ParaOverride-1">„Přesně to samý jsem vod tebe slyšel včera ve snu,“ řekl jsem.</p>
			<p class="MLP_text ParaOverride-1">„To se nedivim, že seš utahanej, když se ti zdaj sny vo mně… A&#160;co jsem dělal v&#160;tom snu?“</p>
			<p class="MLP_text ParaOverride-1">„Koukal ses na moře.“</p>
			<p class="MLP_text ParaOverride-1">„Nojo, to já bych dělal rád i&#160;ve skutečnosti, to by mi nikdy nemohlo zevšednět,“ pokýval otec.</p>
			<p class="MLP_text ParaOverride-1">„Tady! Jednu přísnou!“ vnucoval se mládenec v&#160;koutě a&#160;komíhal oběma rukama nad hlavou, ale nikdo si ho nevšímal.</p>
			<p class="MLP_text ParaOverride-1">Zvedl jsem se a&#160;zamířil k&#160;hajzlům.</p>
		</div>
</body>
</html>